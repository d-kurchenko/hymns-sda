<h1>205 [206]. ХРИСТОС ВИЙШОВ З ХРАМУ</h1>

<p>1.Христос вийшов з храму на гору Оливну,<br>
Де часто народ Він учив;<br>
Почав там розмову незвичну і дивну<br>
І учням майбутнє Він відкрив.</p>

<p>2.«Ви бачите, друзі, над містом ще нині<br>
Здіймається гордий цей храм?<br>
Зруйнована буде чудова святиня —<br>
Віддасть Бог її ворогам».</p>

<p>3.«Скажи нам, Учителю», — учні спитали, —<br>
«Ознаку, що знову прийдеш?<br>
Коли кінець світу, щоб добре ми знали,<br>
Коли Своїх вірних візьмеш?»</p>

<p>4.Сказав їм: «Почуєте слухи воєнні,<br>
Повстане народ на народ<br>
І царство на царство. Прийдуть дні непевні,<br>
Дні горя, тривог і незгод.</p>

<p>5.Стихії страшні захитають землею,<br>
Хвороби і голод прийдуть.<br>
Всі люди від страху зімліють душею,<br>
Спокою ніде не знайдуть.</p>

<p>6.В ненависті виступить брат проти брата,<br>
Незгода сім'ю розіб'є,<br>
Зустрінеться горе, страждання і страта<br>
За правду, за Ім'я Моє.</p>

<p>7.Фальшиві пророки візьмуться за діло,<br>
В обман багатьох заведуть,<br>
І сонце погасне, не дасть місяць світла,<br>
І зорі на землю спадуть.</p>

<p>8.Народ втратить віру, ослабне надія,<br>
Любов охолоне в серцях.<br>
Тоді запанує усюди невір'я,<br>
Світ буде тонути в гріхах.</p>

<p>9.Коли смоківниця листочки пускає,<br>
Ви знаєте, — літо вже йде.<br>
Так кожний в ознаках цих добре хай знає,<br>
Що скоро кінець надійде.</p>

<p>10.Пильнуйте, моліться, і будьте готові<br>
Зустріти Мене повсякчас,<br>
Поправте світильники ваші духовні, —<br>
Я скоро прийду вже по вас.</p>