<h1>117 [119]. В СЛАВНИЙ КРАЙ ЧУДЕС</h1>

<p>1.В славний край чудес<br>
До хвали небес<br>
Стежкою добра вузькою,<br>
Боже, я піду з Тобою<br>
В Твій небесний рай,<br>
Тихий, рідний край.</p>

<p>2.Якщо прийдуть дні<br>
Тяжкі і лихі, —<br>
Силу дай, щоб в час недолі<br>
Не зганьбив Твою я волю,<br>
Бо до Неба шлях<br>
Йде крізь сльози й страх.</p>

<p>3.Ти — мій вірний Вождь,<br>
Шлях життя злагодь.<br>
Хоч і хрест буде нелегкий,<br>
Ціль життя вже недалеко.<br>
В дім небесний мій<br>
Хай веде Дух Твій.</p>

<p>4.В боротьбі тяжкій<br>
Силу дай душі.<br>
В час незгоди і терпіння<br>
Дай надію на спасіння.<br>
Хоч і зло навкруг,<br>
Ти — мій вірний Друг.</p>

<p>5.В душу влий мою<br>
Ти любов Свою.<br>
Боже, мудрість дай і вміння<br>
Сміло нести стяг спасіння<br>
Стежкою добра<br>
В світлий дім Царя.</p>